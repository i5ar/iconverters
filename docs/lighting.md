Le grandezze della luce
-----------------------

1. Flusso luminoso - Simbolo: φ - Unità di misura: lumen (lm)
Questa grandezza indica la quantità di energia luminosa emessa nell’unità di tempo (1 secondo) da
una sorgente. Per energia luminosa si intende, per convenzione, quella emessa nell’intervallo da 380
a 780 nm. Per le lampade la normativa IEC prevede che la misurazione del flusso luminoso emesso
venga effettuata dopo 100 ore di funzionamento.

2. Intensità luminosa - Simbolo: I - Unità di misura: candela (cd = lm / sr)
Indica la quantità di flusso luminoso emessa da una sorgente all’interno dell’angolo solido unitario
(steradiante) in una direzione data.
Una sorgente luminosa puntiforme emette radiazioni della stessa intensità in tutte le direzioni, quindi
il suo flusso luminoso si propaga uniformemente come generato dal centro di una sfera.
Le sorgenti luminose artificiali non emettono luce in modo uniforme in tutte le direzioni dello spazio,
quindi a seconda della direzione considerata si può avere una intensità diversa. Un sistema pratico
per visualizzare la distribuzione della luce emessa da una sorgente nello spazio consiste nel rappresentare
le intensità luminose come vettori applicati nel medesimo punto, come raggi uscenti dal centro
di una sfera.
I cataloghi degli apparecchi di illuminazione riportano spesso le curve fotometriche ossia le sezioni
del solido fotometrico sui due piani principali, ortogonali tra loro, intersecati per l’asse di simmetria e
rotazione.
La conoscenza della curva fotometrica è molto importante in quanto in base ad essa è possibile verificare
che l’apparecchio di illuminazione scelto distribuisca la luce nel modo richiesto.

3. Illuminamento - Simbolo: E - Unità di misura: lux (lx = lm / m²)
È il rapporto tra il flusso luminoso ricevuto da una superficie e l’area della superficie stessa. In altre
parole indica la quantità di luce che colpisce un’unità di superficie.

4. Luminanza - Simbolo: L - Unità di misura: candela / m² (cd / m²)
È il rapporto tra l’intensità luminosa emessa da una superficie in una data direzione e l’area apparente
di tale superficie. L’area apparente è la proiezione della superficie su un piano normale alla direzione
considerata. In pratica indica la sensazione di luminosità che si riceve da una sorgente luminosa
primaria o secondaria. (Si dice sorgente primaria un corpo che emette direttamente radiazioni; si dice
sorgente secondaria un corpo che riflette le radiazioni emesse da una sorgente primaria).
È importante avere ben chiara la differenza esistente tra illuminamento e luminanza. Se la prima
grandezza indica la quantità di luce, emessa da una sorgente, che colpisce la superficie considerata, la
seconda indica la sensazione di luminosità che riceviamo da questa superficie; ciò vuol dire che su
due superfici, una bianca e l’altra nera, possiamo avere lo stesso valore di illuminamento, ad esempio
500 lux, ma la sensazione di luminosità ricevuta, e quindi la luminanza, sarà completamente differente,
in quanto quelle due superfici riflettono la luce in modo diverso. Nella progettazione illuminotecnica
è necessario conoscere adeguatamente le une come le altre. L’efficacia di un progetto di illuminazione
è il risultato ottenuto dallo sviluppo di due differenti analisi:
− quantitativa, data dalla determinazione del numero di sorgenti luminose e loro posizionamento;
− qualitativa, data dalla scelta del tipo di luce più adatto a svolgere una determinata attività e dalla
sua distribuzione nello spazio.

*La luce non è sempre uguale. Può essere più o meno bianca, fredda oppure calda.*
*I colori delle cose appaiono differenti, variando il tipo di sorgente luminosa utilizzata.*

5. Temperatura di colore
La temperatura di colore, espressa in Kelvin (K)1, è un parametro utilizzato per individuare e catalogare,
in modo oggettivo, il colore della luce di una sorgente luminosa confrontata con la sorgente
campione (corpo nero). Dire che una lampada ha una temperatura di colore pari a 3000 K, significa
che il corpo nero, a questa temperatura, emette luce della stessa tonalità.
Le sorgenti luminose sono suddivise in tre gruppi, a seconda della temperatura di colore:
− da 3000 a 3500 K : colore bianco caldo;
− da 4000 a 5000 K : colore bianco neutro;
− da 5500 a 7000 K : colore bianco freddo.
La temperatura di colore non deve essere confusa con l’indice di resa dei colori, in quanto la prima
indica il colore della luce emessa, ma non ci dice nulla riguardo la sua capacità di rendere i colori.

6. L’indice di resa dei colori
Esprime l’effetto prodotto da una sorgente luminosa sull’aspetto cromatico di un oggetto confrontato
con quello ottenuto per effetto di una sorgente luminosa campione di pari temperatura di colore.
La sorgente campione, a rigore il corpo nero, è in pratica un metallo, al quale viene somministrata
una quantità di calore crescente, portandolo all’incandescenza.
Aumentando la sua temperatura, cambierà di colore passando dal rosso cupo fino all’azzurro, passando
per il bianco. L’illuminazione è legata profondamente al colore dei materiali.
Una superficie appare di un determinato colore, ad esempio il rosso, perché riflette le lunghezze
d’onda corrispondenti al rosso assorbendone le rimanenti.
Un vetro trasparente colorato appare di un determinato colore perché si lascia attraversare dalle lunghezze
d’onda relative a quel colore mentre assorbe o riflette tutte le rimanenti.
Se nello spettro di emissione della sorgente incidente non sono presenti le lunghezze d’onda del materiale
osservato, il suo colore sarà alterato.
È quindi importante per avere una buona resa dei colori che nello spettro di emissione della sorgente
luminosa siano presenti tutte le lunghezze d’onda, ciascuna con valori quantitativi equilibrati.